<div class="static-page">
  <h1 class="ui header">
    הרב ד"ר מיכאל לייטמן (PhD)
    <br/>
    <small class="text grey">מייסד וראש עמותת "בני ברוך - קבלה לעם" ללימוד ולהפצת חכמת הקבלה</small>
  </h1>
  <div class="ui divider"></div>
  <p>
    <img class="inline-img" src="/static/media/portrait_ml.3da3d7d9.png" alt='הרב ד"ר מיכאל לייטמן (PhD)'/>הרב ד"ר מיכאל לייטמן היה תלמידו ועוזרו האישי של <a href="/persons/rabash-he.html">הרב ברוך שלום הלוי אשלג</a>, בנו הבכור של מחבר פירוש "הסולם" לספר הזוהר, <a href="/persons/baal-hasulam-he.html">הרב יהודה אשלג</a>. הרב לייטמן חיבר למעלה מ-30 ספרי קבלה שתורגמו לשפות רבות, ומעביר מדי יום שיעורים והרצאות המשודרים בשידור חי ברשתות טלוויזיה שונות וברשת האינטרנט. כמו כן הוא מכהן כנשיא " <a href="http://www.ashlag.info/">מכון המחקר ע"ש הרב אשלג</a>" (ARI - Ashlag Research Institute) והיה חבר במועצת החכמה העולמית ( <a href="http://www.clubofbudapest.org">World Wisdom Council</a>).
  </p>
  <p>
    במקצועו, הרב לייטמן התמחה בביו-קיברנטיקה ואוחז בתואר דוקטור לפילוסופיה.
  </p>
  <h2 class="ui medium header">
    חייו של הרב לייטמן
  </h2>
  <p>
    הרב ד"ר מיכאל לייטמן נולד ב-31 באוגוסט 1946 בעיר ויטבסק שבבלארוס (אז בברית המועצות) להורים רופאים. לאחר התיכון התמחה בביו-קיברנטיקה. במהלך לימודיו ולאחריהם עבד במשרת חוקר במכון להמטולוגיה בלנינגרד, והתמחה בוויסות אלקטרומגנטי של אספקת דם ללב ולמוח.
  </p>
  <p>
    בשנת 1974, לאחר ארבע שנים בהן היה "מסורב עלייה", עלה הרב לייטמן עם משפחתו לישראל והשתקע בעיר רחובות.
  </p>
  <p>
    ב-1979 הגיע לישיבתו של הרב המקובל ברוך שלום הלוי אשלג (הרב"ש), בנו הבכור של הרב יהודה אשלג (הידוע בכינויו "בעל הסולם" על שם פירוש הסולם שכתב ל <a href="http://www.kab.co.il/kabbalah/%D7%A1%D7%A4%D7%A8-%D7%94%D7%96%D7%95%D7%94%D7%A8">ספר הזוהר</a>), והיה תלמידו ועוזרו האישי במשך 12 שנה. לאורך השנים, רכש מפי רבו את תורת "הסולם" של אביו.
  </p>
  <h2 class="ui medium header">
    פועלו של הרב לייטמן
  </h2>
  <p>
    הרב לייטמן צועד בעקבות מורו הרוחני וממשיך את דרכו בהגשמת משימת חייו: הפצת חכמת הקבלה לכל האנושות.
  </p>
  <p>
    לאחר פטירת הרב"ש בשנת 1991, הקים הרב לייטמן את קבוצת המקובלים "בְּנֵי ברוך", וקרא לה על שם מורו. בשנת 1995, לפי ציווי המקובלים להתחיל להפיץ את חכמת הקבלה ברוב עם ולכלל האנושות, הקים הרב לייטמן את תנועת <a href="http://www.kab.co.il/kabbalah/%D7%90%D7%95%D7%93%D7%95%D7%AA-%D7%91%D7%A0%D7%99-%D7%91%D7%A8%D7%95%D7%9A">"קבלה לעם"</a> - התנועה ללימוד והפצת חכמת הקבלה. כיום "קבלה לעם" הינה תנועה בינלאומית ענפה, הכוללת כשני מיליון תלמידים בארץ וברחבי העולם.
  </p>
  <p>
    חברי התנועה עוסקים במחקר, בלימוד ובהפצה של חכמת הקבלה מתוך מטרה להאיץ את ההתפתחות הרוחנית בקרב האנושות. התנועה פתוחה לכל אדם ללא הבדל דת, גזע, גיל או מין.
  </p>
  <p>ברשות "קבלה לעם"
    <a href="http://www.kab.info/">אתרי אינטרנט</a> בשלושים ושש שפות, ושיעוריו של הרב לייטמן מועברים מדי יום בשידור חי לתלמידים בישראל וברחבי העולם, דרך
    ערוצי הטלוויזיה והאינטרנט. מלבד זאת עוסקת התנועה בהוצאה לאור של כתבי קבלה, ספרים, מאמרים, סרטי לימוד, שיעורים והרצאות.
    התנועה מחזיקה בחברת הפקת סרטים בשם "
    <a href="http://www.arifilms.tv/">ARI Films</a>" ומשדרת את
    <a href="http://www.kab.co.il/kabbalah/short/3040">ערוץ הקבלה</a> - "מתחברים לטוב" (אפיק 96 ב-HOT)
  </p>
  <p>
    בשנת 2004 ייסד הרב לייטמן את "המכון למחקר ע"ש הרב אשלג", ARI - Ashlag Research Institute, שהוקם במטרה לטפח את השיח הציבורי בתחומי הקבלה והמדע תוך שימת דגש על הפצתה של משנת הרב אשלג. המכון למחקר מפתח ומפעיל תוכניות לימוד קבלה, כנסים, ימי עיון וסמינרים בתחום הקבלה.
  </p>
  <p>
    הרב לייטמן חיבר <a href="http://www.kab.co.il/books">למעלה מ-30 ספרים</a> בתחום הקבלה וכתב מאמרים מדעיים רבים בנושא. כתביו אלה תורגמו לשפות רבות וראו אור במקומות רבים בעולם.
  </p>
  <p>
    הרב לייטמן היה חבר במועצת החכמה העולמית World Wisdom Council קבוצת מומחים והוגים המהווים צוות חשיבה מיוחד. מייסדו והעומד בראשו הוא פרופ' ארווין לאסלו, בשיתוף עם <a href="http://www.clubofbudapest.org/">Club of Budapest</a>.
  </p>
  <h2 class="ui medium header">
    משנתו של הרב לייטמן
  </h2>
  <p>
    עקרון היסוד במשנתו של הרב לייטמן הוא הפצת חכמת הקבלה לכל דורש. בשיעוריו ובספריו מציין הרב לייטמן כי הוא מרגיש שחלה עליו החובה להמשיך את דרכם של מוריו, על ידי הפשטה והסברה של ספריהם ועל ידי לימוד חכמת הקבלה בהמון ובכל העולם, ללא שום הגבלה. לדבריו, על כך, ורק על כך, קיבל את ברכת רבו.
  </p>
  <p>
    הרב לייטמן רואה חשיבות מכרעת בניקויה של חכמת הקבלה מכל הגשמה ובהרחקתה מכל סוגי השיטות המיסטיות, המדיטציות, התרגילים והפעולות הגופניות שנקשרו לחכמה זו בשנים האחרונות, במטרה להצליח או להרוויח באמצעות השימוש בשמה. לדבריו, לשם כך הוא כתב את עבודת הדוקטורט שלו, ולשם כך הוא מפיץ משנתו בכל דרך אפשרית.
  </p>
  <p>
    כיום, לאחר 30 שנה, עבודתו ומחקרו של הרב לייטמן בתחום הקבלה והמדע זוכים להכרה בינלאומית. מדענים וחוקרים מכל העולם ומשדות מחקר שונים מביעים עניין רב בתפיסה הייחודית שהוא מציג. כהמשך לדפוס החינוכי-מדעי ולתוכנית הלימוד המיוחדת שפיתח, הרב לייטמן הוא אורח קבע בכנסים מדעיים נחשבים ומרצה מבוקש בקהילות מדעיות שונות ברחבי העולם.
  </p>
  <p>
    <strong>הערה: </strong>התואר "רב" הוענק לד"ר לייטמן על ידי תלמידיו מתוך כבוד והערכה להוראתו את חכמת הקבלה ולמסירותו רבת-השנים לחינוך ולהפצת החכמה. הוא אינו "רב" מוסמך על ידי מוסד רבני ואינו משמש בתפקידים רבניים-הלכתיים.
  </p>
</div>